<!DOCTYPE html>
<html lang="pl">
<head>
<meta charset="UTF-8">
<title>tytuł pierwszego opowiadania</title>
<style>
body {
  font-family: Georgia, serif;
  max-width: 700px;
  margin: 60px auto;
  padding: 0 20px;
  line-height: 1.6;
  background: #ffffff;
  color: #111;
}
</style>
</head>
<body>

<h1>GŁÓD</h1>

<p>
Pamięci Knuta Hamsuna, mojego pierwszego literackiego mentora. Niebiograficzne :) 


ROZDZIAŁ 1 

Zima. Mróz. W tle - Kościół. 
Słuchaj, nie wiem, jak ci to powiedzieć - zaczyna, kryjąc zmieszanie niezręcznym uśmiechem. - Ale no ja bym wiesz… No nie możemy cię przyjąć. Rozumiesz. Znaczy ten, ja rozmawiałem z Ojcem Jackiem i on mówi, że wykluczone. Że jak masz te, wiesz, skłonności do depresji, to nie możemy wiesz. Ale przyjechać czasem możesz, pomodlimy się wspólnie. Zapraszamy. 
Rozumiem - odpieram. 
Nie rozumiem.
Wedle wszelkich ignacjańskich rozeznań, wedle medytacji nad Słowem i ojcami pustyni, wedle Ewagriusza, Kasjana, drzew, wiatru, co tam jeszcze - Bóg obliczył mnie na Karmelitę.
Jeśli dar powołania jest, trzeba go z wdzięcznością przyjąć - mówił spowiednik w parafialnym kościele, przy innej okazji. 
A jeśli tylko wydaje mi się, że jest? 
Pan Bóg cię nie zwiedzie, módl się tylko.
Miotam się teraz, jak Jeremiasz, który “dał się uwieść”, albo jak łajba. Co teraz będzie? Cała ta pewność, cała jasność - przepadła, przepadła - w tej jednej chwili. 
Ojciec żegna mnie serdecznie i ucieka - czym prędzej. Wielki chłop, stąpając, zanurza się w otchłani. W nocy - w końcu to Karmelita. 
Ja zostaję sam - ze swoją. 
Rozglądam się. Patrzę na stare kobiety, znajome Ojca, które przyszły tu, aby posłuchać jego konferencji. Miałem wrażenie, że na mnie patrzą. Że rozlewam się na przykościelnym chodniku - ze swoim wstydem. 
“Kurwa mać” - rzuciłem półszeptem, choć przecież nie klnę. 

Za łebka lubiłem kreślić różne scenariusze. Gdy szedłem na randkę, wszystko było ustalone, rozpisane z góry. Ta jedna jedyna, która tak kusiła swoją tajemniczością i swoim rozciągniętym swetrem w poziome pasy, czekającym tylko na zdjęcie przez takiego jak ja… miała dopasować się do skryptu. Tu cię dotknę, tu cię złapię, tu pójdziemy. Ah, była powściągliwa, co czyniło jej ładną, choć dość pospolitą, krągłą twarz, niezwykłą. “Chłopie, chude to, brzydkie, ani cycków, ani dupy, a i twarz taka se” - rzucił raz kumpel. “A idź ty w cholerę” - odparłem szybko. “Jest idealna”. Po latach powiedziała mi, że ma “wysokofunkcjonalny autyzm”. “To dlatego byłaś tak intrygująca” - odpowiedziałem żartem. “Nareszcie!” - pomyślałem. Brakujący element układanki. “To dlatego mnie nie chciała!” 
Uwodzenie, randkowanie i odrzucenie. 
Słowem - nie wychodziło mi.
Wymyśliłem sobie więc, wróć, wymodliłem - powołanie. Wstaję na jutrznię, idę spać po komplecie, wszystko poukładane. Ćwiczyłem już w domu. Proboszcz pomógł. Mówił, że z sumieniem, to trzeba tabelkami. Tu nie ma dużo myślenia. Grzeszysz albo nie grzeszysz. A jak nie lubisz tabelek - to kartka papieru. Bierzesz kartkę, zapisujesz - grzech tu, grzech tam.
“Dziś niczego nie zapiszę” - myślałem, pełen werwy. 
Dopóki mnie taki jeden nie wkurwił, byłem święty. “Niech to szlag! Jutro znów zacznę!” 
Znów ta w rozciągniętym swetrze. Umówiliśmy się.
Jaki ty jesteś słodki - mówi mi. “Jezu” - myślę. “Co to znaczy? Słodki, czyli jaki? Że lubi mnie, ale jak? Kim jestem dla niej? Kolegą jestem? Może przyjacielem gejem? Jezu, tylko nie pytaj. Nie pytaj!” 
Tak? - pytam, spuszczając wzrok. 
No pewnie - odparła szybko, ściągając ramiona. 
Potem dmuchnęła na mnie piwem przez słomkę. “Jezu, nigdzie o tym nie było nic”.
Spanikowałem zupełnie. Zawiesiła mi wszystkie skrypty. Żaden z randkowych guru nie mówił o takich trikach. Zrobiłem coś strasznie głupiego, ale nie powiem co. 
Nie spotkaliśmy się już. Słomka. Wszystko przez słomkę. 

No więc - Zakon. “Kobiety, to nie dla mnie”. “Nie jest mi to dane”. “Czy każdy musi mieć kogoś?”. “A na co to komu, jak jest Chrystus?” 
Wybija 12:00. Pismo Święte rozkładam na stole. Biorę różaniec. I medytujemy. Trzy godziny, nad Męką Pańską. “Jak wytrzymam tak miesiąc, to przetrwam wszystkie te wasze jutrznie, nieszpory i zapętlone kazania.”
Najbardziej bałem się jednego. “A jeśli dopadnie mnie ta...  oschłość?” 
Oschłość to zmora mnichów. 
“Milion pięćset książeczek do mnichów, a w każdej tylko o tym, żeby wysiedzieć w celi”. “Znaczy co? W celi traci się kontrolę?” 
Jezus Maria. 
Pojechałem raz do wadowickiego klasztoru, omodlić relikwie. Jakiś facet - Karmelita - biegał, szalał, tracił rozum powoli. “Ten to na pewno nie wysiedział” - pomyślałem. 
Poszedłem na rynek, z dala od murów z czerwonej cegły. Myślałem o tych, którzy wieszali się w celach, pewno byli tacy. 
Chciałem zajść do Wojtyły, ale ceny komuś wymknęły się spod kontroli. Snułem się tak chwilę. Kremówka! Jeszcze kilka chwil i z powrotem do Karmelitów - na Mszę. 
“Dusze w czyśćcu cierpiące budzą lepiej niż budzik, trzeba tylko poprosić” - mówił. 
A potem coś o Faustynie Kowalskiej. 
Jakoś bardziej przemówiły do mnie kości Ojca Alfonsa Marii Mazurka, stłoczone w relikwiarzu pod bocznym ołtarzem. 
Wracam do domu. Tabelki wysypały mi się tak wiele razy, że przestałem z nich korzystać. “Trzeba zmienić spowiednika” - pomyślałem. “Ten znów nawymyśla”. 
Znów dziewczyna. Tym razem - w kościele. “Testuje mnie? Patrzy tu, zerka. Co to znaczy? Że spytać? Nigdy w życiu. Dam sobie czas”. 
Czas na myślenie o powołaniu - oczywiście. 
“Matko, co ona się tak wierci? Podobam jej się pewnie. Tak, podobam jej się. Gesty, oczy, sygnały, wszystko tu gra. Ale to kobieta. Boże, jedno żebro, a tyle chaosu!” 
Koniec Mszy. Lekki dół. “Znów niczego nie zrobiłeś, a przecież sytuacja była czystsza, czystszej miał nie będziesz!”. Do zakonu trzeba, tylko do zakonu. 
Telefon. Duszpasterz powołań. Spotkamy się w poniedziałek.
“Niech się dzieje Wola Pana”. 

ROZDZIAŁ 2

Dom. “Znów lata jak mucha, w tę i z powrotem, zwariuję zaraz” - myślałem. Matka, ona tak zawsze. Wszystkie lęki - na zewnątrz, pochować po pudełkach, wcisnąć mi czy ojcu, a potem lata tak, jakby szukała ich, jakby chciała je z powrotem. Ojciec siedzi, spokojnie, ani drgnie. Tak, ojciec jest spokojny. Ja też jestem spokojny. On tylko czasem wybucha. A ja nie wybucham. Latam za matką, myślami. “Będzie wybuch, czy nie będzie wybuchu?”
Mam takie wyraźne wspomnienie. Ojciec wszedł do domu, a matka tylko czekała na niego, by wrzucić na niego ten chaos, który nie chciał pomieścić się w szufladach.
Ani przedtem, ani potem, jej nie uderzył. 
A my - wyprowadziliśmy się, na jakiś czas. Ale o tym później.  
Teraz obserwuję matkę. Teraz, tu i teraz. Usiadła w końcu. Siedzi. Jedno westchnięcie, przeciągłe. Drugie. Siedzi. “Kurwa mać” - rzuca nagle. “Jak wy możecie tak siedzieć!?” - rzuca do mnie i ojca, nie wiadomo w sumie, i dalej biega. Ojciec dalej nic. 
W końcu - podnosi się. Wyszedł. 
Matka w szloch. “Nigdy go nie ma, nigdy”.
“Może i nie ma” - myślę. Zaraz sobie to przeanalizuję i jej wytłumaczę. 
Póki co - idę do siebie. Włączam muzykę - głośno. “Włącze sobie Coroner”, myślę. Thrash metal, ale nie w typie Slayera, tylko poukładany, matematyczny, przemyślany od Z do Z - tego potrzebuję. Agresja, ale budowana skrupulatnie, rozpisywana w tabelkach może. Żadnego przypadku, żadnych improwizacji granych na setkę w starym stylu. Słyszałem kiedyś, że w najlepszych restauracjach gotowanie jest nauką. Nie sztuką, nauką. Biochemia, neurologia, astrofizyka, nie wiem. Ale wszystko obliczone jest na określone reakcje mózgu, a nie na wykarmienie ducha. 
Czegoś takiego mi teraz potrzeba. Coroner - to dobry wybór. 
Puszczam “Sirens”. Stukam palcami o biurko, wybijam rytm stopami - i analizuję matkę. W tym szumie rozkminy wychodzą mi najlepiej. Szum, hałas. Bez tego ginę. 
“Może to jednak dobrze, że nie wzięli mnie do klasztoru?” 
Wpada matka. “Wyyłąaaaaacz toooo!” - wrzeszczy. “Coooo?” - odpowiadam. Uderza drzwiami. “A, mam wyłączyć”. Przełączam się na słuchawki. 
Muszę dołączyć to ostatnie do analizy. 

Mieszkam z rodzicami, tak. Układam tu wszystko, bo oni nie potrafią. Matka miota się, ojciec znika, a ja wycieram kurze, wynoszę śmieci. 
“Nie możesz iść do klasztoru, nie poradzimy sobie bez ciebie” - usłyszałem raz. 
I tak chciałem pójść, ale… Widać Pan obliczył mnie na kogo innego. 
Wyłączam Coronera.. “Może trzeci zakon?”. Być świeckim od Jana od Krzyża, może o to chodzi? Przemodlę sprawę. 
Biorę do ręki Biblię i siadam na twardym stołku.
Otwieram Pismo na chybił trafił. Psalmy. Psalm 41. “Błogosławiony ten, kto myśl o biednym i o nędzarzu, w dniu nieszczęścia Jahwe go ocali”. 
Trwam z tym fragmentem. Trwam i odpędzam te myśli, które narzucają mi się jak muchy. Odpędzam je, ale nie potrafię. “Jeszcze nie rozumiem, nie rozumiem matki.”
Kończę modlitwę. Dziwny ból pleców zakotwiczył w lędźwiach. 
Wstałem. 
  
ROZDZIAŁ 3

Wiadukt. Schody prowadzące na Kilińskiego. Przed nami - długi pas dzikiej zieleni i trochę chodnika, puszczonego samym środkiem. Z prawej strony - zarośla, z lewej - tory. Pewno niedługo wybudują tu bloki i tyle po naszej mecie. 
Siednij no se - rzuca Jacek. 
Gdzie tam będę siadał, nasiedziałem się już - odpieram.
Gdzie żeś się nasiedział? 
Jak gdzie. W domu. 
I biłeś małpę pewno? 
Sam żeś, kurwa, bił małpe. Ja lubię tylko małpki. 
Jacek to mój najlepszy druk. Dobra, nie najlepszy. Jedyny. Albo - jedyny i najlepszy. Dobry chłopak. Irytujący niemożliwie, ale dobry. Wysłucha, choć nie zrozumie. Ważne, że zawsze jest blisko, gdy trzeba. Napić się - dajmy na to. 
No to czego żeś tak siedział? - nie daje za wygraną. 
No a co, miałem między starymi latać? W pokoju siedziałem. 
I lepsi siedzą. 
Prawda. 
Gadamy tak sobie, niby o niczym. Jacek zapytał mnie raz, czy umiem nie ironizować. Powiedziałem mu tylko, że tyle mogę z tym światem. Wykpić, co się da. 
A jak ta twoja? - pyta. 
Ale jaka moja?
No ta twoja?
No, kurwa, jaka moja?
No ta wiesz, ostatnia. 
Ja pierdole, chłopie…
No ruda, kurwa.
Aaaaa… Ruda. E to już nic, nie dało się żyć. 
Ale co się nie dało żyć? 
No z babami się nie dało żyć. 
A, to tak. 
Ruda to ta w rozciągniętym swetrze, o której mówiłem wcześniej.
Dobra, Jacus, powiem ci. Ruda to jest, kurwa, ewenement. Ja jej nie rozumiem nic a nic. 
Babę chcesz zrozumieć?
Ale to nie jest, że babę. To nie jest zwykła baba! To jest baba w rozciągniętym swetrze, chłopie. Wiesz, jak mnie to kręci? Ten jebany sweter? 
Sweter cię kręci?
A żebyś wiedział, że sweter. Poziome pasy, różne kolory. Jebana, kurwa, tajemnica. 
Że jej kto utkał w tajemnicy?
A jak. 
Ale kto? 
Żydzi pewnie.
Długie wprowadzenie. W końcu - wyjmujemy piwo. Wypaliłem już trzy papierosy, najwyższy czas. 
Słuchaj no, Jacuś, ja wariuję od tych pasów. Wszystkie są, powiem ja ciebie, banalne. Włosy długie, proste, farbowane na ciemno, spodnie siedem ósmych, skórzana kurtka, białe budziki, snikersy, czy jak to tam. Wszystkie identyczne. Przy każdej mi staje, ale wszystkie identyczne. Ale ta! Kurwa mać. Te jebane pasy. To jest, chłopie, unikat. 
Unikat?
Unikat. To jest, widzisz chłopie, te pasy to jest powściągliwość. Ona tak wiesz, ręce wyciąga, to splata, za nadgarski się łapie, wzrokiem w prawo, w lewo. Jak mnie to, kurwa, kręci. Bo wiesz, ona wie, a jakby nie wiedziała. 
Pojebane to jakieś.
Właśnie! A jak jeszcze stanie tak, ciało opiera na jednej noce, wygnie biodro. Jezu! 
Biłeś małpe do tego, na bank.
Wyjebię ci, jak słowo daję! Chłopie, tu o to chodzi, że o tym nie da się “w ten sposób”. To nie jest kolejna, kurwa, tania suka, chłopie. Zrozum, że, Jezu. Z taką trzeba delikatnie, jak z ptaszyną…
Ty już tam wiesz, co się z ptaszyną robi, bo na bank bijesz małpę. 
Kurwa!

ROZDZIAŁ 4

Dagrasso. 
Jebany Sosnowiec - rzuca. Nie ma na sobie swetra. 
Oj tam zaraz jebany… - odpieram.
Gada. 
Ja to bym chciała wyjechać stąd, gdzieś daleko, gdzie ludzie są inni. 
Ale ty będziesz taka sama - odpowiadam. 
Błąd. 
Gada, ale szybciej. 
Czemu właściwie siedzimy tu we dwójkę? Jakieś to dziwne.
O nie. 
Dziwne? Nie, chyba, no. 
Jak mam to teraz uratować. Jezu miłosierny, żeby tylko nie powiedziała, że mnie nie chce. 
Jesteś straszną dupą. 
Wychodzimy. 
Odprowadzić cię? - pytam. 
Mówi, że tak. 
Odprowadzam więc. Matko, myśli gonią jak chomik w kółku. Pewno za tym swetrem, którego nie wzięła. Czemu nie ma swetra? Bez sensu. 
Jesteśmy na przystanku. Mówi, że poczeka na następny autobus. Po cholerę!?
Nagle - długa. Nie poczekała. Odprowadzam ją wzrokiem. Biegnie. 
Ale nogi to ma prościutkie. Ładna, nawet bez swetra. Fajny w sumie ten jej płaszczyk. Pewno drogi. Racja, ona jest z innego świata. Nie wyjdzie nam. 
Trudno. 
O co chodziło jej z tą dupą? Zaczyna boleć. Może gdybym więcej mówił… Ale jak miałem mówić, skoro nie przygotowała mnie na zmianę skryptu! Jak zapraszałem ją na tę pizzę, była w swetrze. 
Idę do domu. Dzwonié do ziomka. “Siema, flaszka dziś, zaraz?”. Nie może. Zawsze może, a dziś nie może. “Gdzie wasza empatia, ludzie? Ja tu myślę!” 
W sumie nie wiem nawet, czy jest ładna. Nogi prościutkie, ładne, jasne, ale tyłek to ma prawie wklęsły. Ramiona dziwnie spiczaste. I broda też. 
“Nie no, kurwa, śliczna jest”. 
To pogarsza sprawę. 
Ale charakter fatalny. Że ja - dupą? Bo co, że za mało zdecydowany? Przecież ją zaprosiłem. Im ciągle mało. Tylko wymagania. A z siebie - nic. 
Ale no, ładna. Pewnie ma powodzenie. Nie musi się starać. A ja - tak. 
Może jednak chce mnie? Po coś przecież przyszła. 
Nie wyjdzie, to sam wypiję kielona. 
Wchodzę do “Under”. “Boże, jako syf” - myślę. Leci “Ace of Spades”. Chociaż tyle. Nie Gunsi albo Metallica. To byłoby gorsze niż ta “dupa”. 
“Kielona wiśniówki proszę”. 2.50 za 25-tkę. Uczciwa cena. “Jeszcze jednego”. 
Kurwa, nie pomaga. 
Wracam do domu. Szybko do siebie, żeby nie wpaść na matkę. Ojciec kuma, kiedy nie wolno. A matka wyczuje, że jest perspektywa na inną babę w rodzinie - i uruchomi te swoje. No. Emocje. 
Udało się. 
Łóżko. Ale czemu dupą? Dupą od razu. Brak słów. Za kogo ona się uważa? A ona to co niby, taka ładna? No dobra, ładna. Ale chciała żebym ją odprowadził. Dam radę. Ogarnę się i napiszę, ale tak bez emocji, chłodno. Jak nie-dupa. Tylko kimnę trochę i napiszę. 
Nie zasnę. 

ROZDZIAŁ 5

Schody. Wiadukt. 
No i słuchaj, ona do mnie… A nawet nie powtórzę tego. 
Nie powtarzaj. 
Nie powtórzę. 
No i dobrze. Też bym nie powtórzył. 
Tylko, wiesz., widzę ten sweter…
I bijesz małpę.
Kurwa, uspokój się! 
Uspokajam się. 
Widzę ten sweter i myślę, ile on kryje sekretów. Uszyła go sama? Coś kiedyś wspominała, że szydełkuje…
Co ty chłopie, stare baby obracasz?
Jakie stare?
No na drutach ci gimbusiara robi co?
Żadna gimbusiara i żadna baba stara, do kurwy nędzy! Nie wiem, człowieku, nie wiem, skąd te druty, widły, igły, nie wiem! Ale ja o tym właśnie.
No mów.
Mówię! Słuchaj, to jest tajemnica. Pamiętasz Korwina, jak mówił, że stringi to jest śmieć, bo wszystko widać? A jak majtki są takie wiesz, majciochy…
Jak u starej baby.
No Korwin mówi, że zdjąć to, to frajda dopiero. To ja tak mam z tym swetrem. Ona stoi, ugina lekko biodro, przenosi ciężar ciała na jedną nogę, i jest w tym swetrze. Zwariuję.
Ale taki sweter to se pewnie kupić można gdzieś. 
“Nic z tego nie będzie” - zaczyna. Dreszcz, drżenie, drżenie całego ciała, jakby przewodziło prąd, przechodzi od głowy do stóp. Przełykam ślinę. Nie ma mnie. Cisza. Cisza. Jeszcze chwila ciszy. Syk wężopodobny wydostaje się jakby z jej ust, nosa, trzewi, nie wiem. Odchyla się do lekko - znów to biodro! - nabiera powietrza - przez nos. Rzuca: “powiesz coś, kurwa, wreszcie?”. Jezu, niech tylko nie nazywa mnie dupą! “Naprawdę dupa z ciebie”. 
Odchodzi. Stoję tak chwilę. Rozglądam się. Ktoś to widział? Ktoś to słyszał? Pewnie nikt, albo wszyscy. Nic nie rozumiem. Mgła. Jestem we mgle. Patrzę, jak odchodzi. Nie ma swetra. Może to i lepiej. Czeka na autobus. Może powinienem jednak pójść za nią? Chciała, żebym coś powiedział. Może gra ze mną, testuje mnie, sprawdza?
Odjeżdża. 
Najwidoczniej moim przeznaczeniem jest zakon. 

</p>

</body>
</html>
